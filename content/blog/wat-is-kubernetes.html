---
title: Wat is Kubernetes?
date: 2021-12-16T08:37:40
layout: blog/single
header_image: /img/blog/wat-is-kubernetes/header.png
tags:
- Containers
tools:
- Kubernetes
courses:
- <a href="https://www.vijfhart.nl/opleidingen/kubernetes-fundamentals-english-course/" target="_blank">Kubernetes Fundamentals</a>
- <a href="https://www.vijfhart.nl/opleidingen/kubernetes-fundamentals-cka-extension-english-course/" target="_blank">Kubernetes CKA Extension</a>
---
<p>Kubernetes is op dit moment de de-facto standaard voor containerorkestratie. Met orkestratie kan van een aantal
    individuele servers, ongeacht merk/type, een cluster worden gebouwd dat containers kan laten draaien. Hierdoor zet
    je relatief eenvoudig een uitvalbestendige applicatie-omgeving in elkaar. Door de mogelijkheid om binnen het cluster
    onafhankelijke omgevingen te draaien, is Kubernetes op grote schaal te gebruiken.</p>
<h2>Waar komt Kubernetes vandaan?</h2>
<p>Google maakt voor haar productie-omgeving gebruik van een zelf ontwikkeld softwaresysteem met de naam Borg. Borg is
    ontstaan uit de behoefte om het deployen, opschalen en beheren van gecontaineriseerde applicaties te vereenvoudigen.
    Het kan worden gezien als een orkestratie-platform dat op basis van spelregels zorgt dat containers worden gestart,
    gestopt of verplaatst.</p>
<p>Borg heeft een aantal Google engineers geïnspireerd om medio juni 2014 te beginnen met de bouw van Kubernetes
    (“kapitein” vrij vertaald uit het Grieks). Juli 2015 is het project door Google, onder Apache Licence 2.0 open
    source gemaakt door samen met de Linux Foundation de Cloud Native Computing Foundation op te richten. Kubernetes is
    geschreven in de programmeertaal Go.</p>
<p>Kubernetes kan worden bediend door middel van een uitgebreide API en de CLI (kubectl). Er is ook een webinterface
    beschikbaar, waarmee op basis van een GUI kan worden gewerkt. Door de API kan Kubernetes naadloos worden
    geïntegreerd met een CI/CD pipeline om deployments volledig geautomatiseerd te laten plaatsvinden. Kubernetes werkt
    met containers op basis van een aantal bouwblokken, objecten genaamd.</p>
<h2>Kubernetes: hoe spreek je dat precies uit?</h2>
<p>Er is op internet altijd veel moois te vinden. Zo ook wanneer je zoekt hoe je Kubernetes nu precies uitspreekt. Is
    het nu “Koe-bur-net-tiez”, “Kuu-ber-nee-tes” of toch “Kjoe-burr-nie-tes”? Volgens Emma Saying is het zoiets als
    “koo-ber-ne-tace”, maar diverse Youtube-reacties zeggen resoluut dat dat niet klopt. Wat denk jij? En oh ja…. dan is
    er ook nog K8s. De 8 staat hierbij voor het aantal letters tussen de K en de s. Volgens howtopronounce.cc spreek je
    dit dan weer uit als “K-eight-s”. We wensen je veel plezier toe met oefenen!</p>
<h2>Pods</h2>
<p>De Pod is de basiseenheid waarbinnen een applicatie draait. Een pod bestaat uit 1 of meerdere containers. Dit kunnen
    Docker containers zijn, maar ook andere container-implementaties worden ondersteund zoals CRI-O en containerd.</p>
<p>Uitgangspunt is dat iedere pod een enkele instantie draait van een applicatie. Als je de applicatie wilt opschalen,
    dan verhoog je het aantal pods. Je schaalt niet op door meerdere applicaties binnen dezelfde pod te starten.</p>
<h2>Services</h2>
<p>Bij het starten van een pod wordt dynamisch een IP-adres toegewezen op het interne pod netwerk. Hierdoor kan het
    IP-adres van een pod na een herstart weer veranderd zijn. Met een service blijven de pods bereikbaar op basis van de
    service-naam. Kubernetes zorgt ervoor dat wordt bijgehouden welke pod op welk adres draait. Pods en services zijn
    veelgebruikte bouwblokken voor micro-services.</p>
<h2>Volumes</h2>
<p>Een uitgangspunt van Kubernetes is dat een container binnen een pod “state-less” is en altijd gestopt en opnieuw
    gestart moet kunnen worden, om te zorgen dat de pod (en daarmee de applicatie de en/of service) beschikbaar blijft.
    Wanneer een container gestopt wordt dan gaat alle data in die container verloren, want een nieuwe container start
    met een schone lei. Dit is niet altijd wenselijk. Kubernetes kan daarom werken met persistent volumes. Hierbij staat
    de opslagruimte buiten de pod. Op die manier kunnen containers in de pod gebruik maken van opslag die behouden
    blijft als de container (of de pod) stopt. Er zijn voor verschillende toepassing uiteenlopende soorten volumes, denk
    aan nfs, cephfs, glusterfs, iscsi, local maar ook binnen cloud-providers zoals bijvoorbeeld Azure (azureDisk), AWS
    (awsElasticBlockStore) en Google (gcePersistentDisk).</p>
<h2>Namespaces</h2>
<p>Zoals gezegd is Kubernetes afkomstig uit de koker van Google. Het is geboren om op grote (beter: enorme) schaal te
    gebruiken. Kubernetes biedt daarom door middel van namespaces de mogelijkheid om binnen het cluster onafhankelijke
    omgevingen te draaien. Hierdoor kunnen binnen namespace A pods of services draaien met dezelfde naam als in
    namespace B zonder dat ze last hebben van elkaar. Het gebruik van namespaces brengt de nodige complexiteit en
    uitdagingen met zich mee, maar bij grote(re) implementaties ook voordelen. Zo kun je voor monitoring een aparte
    monitoring namespace maken, waarvoor een apart/onafhankelijk team verantwoordelijk is. Je kan ook ieder team binnen
    een bedrijf een eigen namespace geven, waardoor ieder team onafhankelijk van elkaar met Kubernetes kan werken maar
    waarbij je wel grip houdt op de resources die een namespace gebruikt.</p>
<h2>Populariteit</h2>
<p>Op dit moment is Kubernetes de de-facto standaard wanneer het aankomt op container-orkestratie. Diverse derde
    partijen bieden Kubernetes als ondersteunende dienst of platform aan, waaronder Red Hat Openshift, Google Kubernetes
    Engine (GKE), Azure Container Service (AKS) en Amazon Elastic Container Service (EKS). Wil je meer weten over
    Kubernetes? Kijk dan eens op <a href="https://kubernetes.io/" target="_blank">https://kubernetes.io/</a>.</p>
<h2>AT Computing & Kubernetes</h2>
<p>Als open source specialist kan AT Computing natuurlijk niet om Kubernetes heen. Dat doen we dus ook niet! Bovendien
    helpen we je met onze trainingen <a
            href="https://www.vijfhart.nl/opleidingen/kubernetes-fundamentals-english-course/" target="_blank">Kubernetes
        Fundamentals</a> (3 dagen) en de <a
            href="https://www.vijfhart.nl/opleidingen/kubernetes-fundamentals-cka-extension-english-course/"
            target="_blank">CKA Extension</a> (1 dag) goed op weg om je CKAD en/of CKA certificering te behalen. Als
    trainingspartner van de Linux Foundation kunnen wij bovendien de <a
            href="https://www.vijfhart.nl/opleidingen/certified-kubernetes-application-developer-ckad-examenvoucher/"
            target="_blank">CKAD</a>/<a
            href="https://www.vijfhart.nl/opleidingen/certified-kubernetes-administrator-cka-examenvoucher/"
            target="_blank">CKA</a> examenvouchers leveren.</p>
<p>Heb je hulp nodig bij implementatie of zoek je advies voordat je met Kubernetes aan de slag gaat? We staan voor je
    klaar. Stuur een e-mail naar info@atcomputing.nl en we nemen contact met je op om vrijblijvend jouw situatie en
    wensen te bespreken.</p>
