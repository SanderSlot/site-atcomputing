---
title: Add, commit, push
date: 2022-06-09T11:47:00
layout: blog/single
header_image: /img/blog/add-commit-push/header.png
tags:
- CI-CD Pipelines
tools:
- GitLab
- Google Cloud Run
- Linux, Bootstrap
- Terraform
courses:
- <a href="https://www.vijfhart.nl/opleidingen/ci-cd-fundamentals-with-gitlab/" target="_blank">CI/CD Fundamentals with GitLab</a>
- <a href="https://www.vijfhart.nl/opleidingen/version-control-with-git/" target="_blank">Version Control With Git</a>
---
<p class="fst-italic">Sinds 1 januari 2022 hebben we een geheel vernieuwde website bij AT Computing. Dat had een
    veelvoud aan redenen, maar belangrijkste was het vereenvoudigen van onderhoud. In dit blog nemen we je mee voor een
    kijkje achter de schermen. Hoe draaien wij atcomputing.nl?</p>
<p>Laten we eerst eens beginnen met een situatieschets van onze oude website. Dit betrof feitelijk een kloon van de
    website van onze zuster Vijfhart IT-Opleidingen, gebaseerd op Wordpress. Wordpress is open source, maar dat wil niet
    zeggen dat het heilig is. Het heeft uitgesproken vrienden en vijanden, waarbij het voor AT Computing meer vijand dan
    vriend was. De website zoals deze in Wordpress gebouwd was, was complex. Een hele batterij plug-ins en (custom)
    extensies was aan elkaar geknoopt om te zorgen dat alles draaide. Er kon daardoor enorm veel, maar dat gebruikten we
    nauwelijks. Er was daarnaast ook veel wat we juist nodig hadden wat dan weer niet (eenvoudig) kon.</p>
<p>Extra complicerende factor was dat het beheer van Wordpress was uitbesteed aan een externe partij. Hoewel we
    bijvoorbeeld teksten konden aanpassen of een blog konden toevoegen, was het (simpelweg) aanpassen van een logo of
    een kleurtje al gelijk een ingreep die moest worden belegd bij de leverancier. Jammer, want kennis en kunde om dit
    zelf te kunnen doen is ruimschoots aanwezig binnen de muren van het AT clubhuis! Zeker met het implementeren van
    onze nieuwe huisstijl begon dit toch wel erg te wringen en nieuwbouw was dan ook een betere oplossing dan ombouwen
    van het bestaande. En als we dan toch gaan bouwen...</p>
<h2>Doe wat je zegt</h2>
<p>Het AT Computing team vult (een groot deel van) haar werkdagen met het automatiseren van werk bij onze klanten. We
    zijn daarbij groot voorstander van trends als Infrastructure as Code en GitOps. Bijpassende oneliner? Bij deze:
    <strong>“Als het niet in versiebeheer zit dan bestaat het niet.”</strong> Hartstikke mooi en hip, maar bij onze
    eigen website was dit principe ver te zoeken. We draaiden bovendien op een extern webhosting platform waar we geen
    zicht of controle op hadden (want uitbesteed). Nu was dit onder water gelukkig grotendeels open source (Apache op
    Linux), maar qua patch levels en overige details hadden we te slikken wat ons geboden werd. Daar zijn we natuurlijk
    veel te ATypical (lees: eigenwijs) voor!</p>
<p>De kaders voor design, hosting en onderhoud van de nieuwe site werden dan ook al snel in beton gegoten: alles 100% in
    versiebeheer, 100% Infrastructure as Code, 100% open source en 100% in eigen beheer. En zo geschiedde.</p>
<p>We hebben geprobeerd om de site zo eenvoudig mogelijk te houden. De basis van de website wordt gevormd door het
    <a href="https://getbootstrap.com/" target="_blank">Bootstrap</a> framework. Het mooie van Bootstrap is dat het
    “platte” html/css is, dus je kunt het heel eenvoudig lokaal draaien en testen. Je hebt geen webserver nodig.</p>
<p>Toen de contouren eenmaal stonden was het tijd om de infra er omheen te bouwen. We draaien bij AT alles binnen Google
    Cloud Platform. Regio <a href="https://cloud.google.com/about/locations" target="_blank">europe-west4</a> (dus het
    datacenter in Delfzijl) om precies te zijn. Het kloppend hart van onze omgeving wordt gevormd door
    <a href="https://gitlab.com/" target="_blank">GitLab</a>. Binnen GitLab draaien tientallen repositories voor o.a. de
    lab-omgevingen van onze trainingen.</p>
<p>Ook voor onze nieuwe website hebben we een repo gemaakt. In deze repo zit alle broncode voor de site (incl. Alle
    content zoals afbeeldingen etc.) en ook alles wat nodig is om de site as code te hosten. Hiervoor maken we gebruik
    van een CI/CD Pipeline. Met die pipeline wordt de site met <a href="https://docker.io/" target="_blank">Docker</a>
    in een <a href="https://www.alpinelinux.org/" target="_blank">Alpine Linux</a> container met
    <a href="https://nginx.org/" target="_blank">Nginx</a> web server gestopt en vervolgens door middel van
    <a href="https://www.terraform.io/" target="_blank">Terraform</a> binnen
    <a href="https://cloud.google.com/run" target="_blank">Google Cloud Run</a> neergezet om van daaruit bereikbaar te
    worden op het wereldwijde web. De site draait dus feitelijk “serverless”. start alleen een container op wanneer er
    een HTTP-request binnenkomt (en er dus een bezoeker op de site is).</p>
<figure class="mb-3">
    <img alt="Git" class="w-100" src="/img/blog/add-commit-push/git.png">
</figure>
<p>Bijwerken van de site is door deze verregaande automatisering een fluitje van een cent. Je prutst hetgeen je wilt
    aanpassen bij elkaar (bijvoorbeeld dit blog) en als je klaar bent dan zijn er drie commando’s om de boel klaar te
    maken voor lancering naar “Productie” (oftewel: atcomputing.nl).</p>
<code class="d-block mb-3">
    $ git add <span class="text-muted"># bestand(en) aan de index toevoegen (* voor alle bestanden/wijzigingen)</span><br>
    $ git commit -m “” <span class="text-muted"># leg wijzigingen in de repository vast</span><br>
    $ git push <span class="text-muted"># update remote repository/referenties en bijbehorende objecten</span>
</code>
<p>Met push worden de wijzigingen die je hebt gemaakt (op je lokale systeem) naar de repository in GitLab gestuurd,
    waarna automatisch de CI/CD Pipeline start en de nieuwe versie van de site op een test-omgeving wordt gedeployed.
    Hier kun je nog even checken of alles naar wens is, wat een gevalletje “it worked on my laptop” voorkomt. Als alles
    in orde is dan kan de laatste stap worden gezet: uitrollen in “productie”. Dit is bewust een handmatige actie om
    zoveel mogelijk te voorkomen dat er foutjes in de live-omgeving sluipen en biedt tevens de mogelijkheid om op een
    specifiek moment naar keuze “live” te gaan, bijvoorbeeld als onderdeel van een marketing-campagne. In vakjargon
    hebben we dus Continuous Delivery geïmplementeerd en geen Continuous Deployment.</p>
<p>Omdat bovenstaande cirkeltje eindeloos herhaald kan worden, kun je letterlijk voor iedere typefout die je ziet een
    git push doen en deze wegpoetsen. Het haalt daarmee (nagenoeg) alle drempels weg die continu verbeteren in de weg
    kunnen zitten. Je hoeft geen tickets in te schieten in een of ander portaal bij een externe leverancier, geen
    mailtjes te sturen met daarin je wensen. Nope. Zo snel als je een fout ziet kun je de fout herstellen. Zonder
    verdere afhankelijkheden van derden. Heerlijk!</p>
<p>Nog een voordeel? Cloud Run kost alleen geld op het moment dat er een container draait. We betalen daarmee dus alleen
    voor onze site als er ook daadwerkelijk bezoekers zijn. Onze kosten voor hosting zijn daardoor aanzienlijk gedaald
    ten opzichte van de oude situatie waarbij er een VM 24/7 stond te zoemen. Met of zonder bezoeker(s) op de site.</p>
<h2>Natuurlijk gaat het bij ons ook wel eens mis!</h2>
<p>Dit blog leest misschien als een soort ideale wereld. En we leefden nog lang en gelukkig. Niets is minder waar. Er
    valt immers nog steeds genoeg te optimaliseren en er is ook genoeg fout gegaan tijdens het stap-voor-stap verbeteren
    van onze web-infra. De grootste impact werd veroorzaakt door een foutje bij het activeren van DNSSEC. Hierbij ging
    er iets mis met het juist configureren van de vertrouwensketen tussen onze Cloud DNS service bij Google en het
    atcomputing.nl domein bij onze registrar Tunix. Gevolg? Het hele domein lag plat. Om een uur of 09:00 in de ochtend.
    Terwijl er twee klassen met cursisten een lab-omgeving nodig hadden…. #oeps. Vanzelfsprekend hingen in no-time twee
    zeer gestreste docenten aan de telefoon.</p>
<p>Toch kwam ook hierbij het voordeel van agile werken en continuous improvement om de hoek kijken. We hadden op de
    gehele infra maar 1 enkele wijziging doorgevoerd op dat moment: er was een DS record toegevoegd ten behoeve van
    DNSSEC. De oplossing was dan ook snel gevonden. We hebben DNSSEC tijdelijk “uit” gezet binnen Cloud DNS en na enige
    tijd (hoi, <a href="https://ns1.com/resources/dns-propagation" target="_blank">DNS propagation</a>) kwam alles weer
    in de lucht</p>
<p>Ook blijken er zo nu en dan nog “kinderziektes” in nieuwe pagina’ te zitten waarbij er strikt genomen niet goed
    genoeg getest is voordat de productie-deployment wordt gestart. Denk aan afbeeldingen die niet lekker uitlijnen op
    mobiel of tekstblokken die niet goed worden afgebroken. En ook de pipeline zelf is wel eens stuk, bijvoorbeeld omdat
    er ergens een versie van een tool is gewijzigd of er een API is veranderd. Niets menselijks is ons vreemd.</p>
<p>Hoewel we erg blij zijn met de manier waarop de site werkt en eruit ziet, zijn we nog steeds bezig om dingen aan te
    passen. Zo is een van de wensen om <a href="https://gohugo.io/" target="_blank">Hugo</a> te implementeren en daarmee
    het onderhoud van de statische elementen van de site (zoals de headers en footers) nog simpeler te maken. Feit
    blijft: hoeveel je ook automatiseert, er blijft altijd (meer dan) genoeg over om te doen.</p>
